Ο Linus Torvalds είναι ένας Φινλανδός επιστήμονας/μηχανικός υπολογιστών που από την ηλικία των 10 άρχισε να πειραματίζεται με τον προγραμματισμό. Κατά την διάρκεια των σπουδών του στο πανεπιστήμιο του Ελσίνκι στην Φινλανδία, αγόρασε τον πρώτο του υπολογιστή ο οποίος είχε ως λειτουργικό σύστημα το MS-DOS κάτι που δεν τον ικανοποιούσε και γι' αυτό αποφάσισε να δημιουργήσει ένα δικό του τύπου UNIX λειτουργικό σύστημα. [1]

{.figure}

Το λειτουργικό σύστημα που δημιούργησε το ονόμασε Linux που αποτελούσε συνδυασμό του ονόματός του Linus και το λειτουργικό σύστημα UNIX που του άρεσε. Όταν πλέον ήταν έτοιμη η πρώτη του έκδοση το 1991, η μεγάλη του επιθυμία ήταν να είναι διαθέσιμο για δωρεάν εγκατάσταση και μαζί να δίνεται ο πηγαίος κώδικας που έγραψε έτσι ώστε ο κάθε χρήστης που έχει γνώση πάνω σε προγραμματισμό να μπορεί να τον βελτιώσει ή να τον επεξεργαστεί και να τον προσαρμόσει στις δικές του απαιτήσεις. Ήδη από το 1999 πάνω από 7 εκατομμύριο υπολογιστές χρησιμοποιούσαν το λειτουργικό σύστημα Linux. [2]

Το 2003 έχοντας δει την ανοδική πορεία του Linux, εστίασε στον πυρήνα του. Yποστηριζόμενος από την OSDL (Open Source Development Labs), μία ομάδα υψηλής τεχνολογίας εταιριών (όπως η IBM), μπόρεσε να προωθήσει την ανάπτυξη του Linux. Όταν το 2007 η OSDL ενώθηκε με την Free Standards Group δημιούργησαν τον διάδοχο τους με όνομα Linux Foundation με τον Linus Torvalds πάντα να έχει το πάνω χέρι στο ποιος νέος κώδικας ενσωματώνεται στον κύριο πυρήνα Linux. [3]

{.figure}

Ο Τόρβαλντς ήθελε ένα κατανεμημένο σύστημα ελέγχου εκδόσεων/πηγαίου κώδικα, αλλά κανένα από τα διαθέσιμα ελεύθερα συστήματα δεν κάλυπτε τις ανάγκες του, ιδιαίτερα στην απόδοση καθώς δεν μπορούσαν να ανταποκριθούν στις ανάγκες της ανάπτυξης του πυρήνα Linux, όπου ο συγχρονισμός με τους συνεργάτες του μπορούσε να απαιτήσει 250 διορθώσεις και ενημερώσεις των συνδεδεμένων μεταδεδομένων την φορά. Έτσι δημιούργησε το Git, ένα εργαλείο ανοιχτού κώδικα που μπορούσε κάποιος να εγκαταστήσει τοπικά στον υπολογιστή του και να διαχειρίζεται πηγαίο κώδικα. Αργότερα συνδέθηκε με το GitHub όπου οι χρήστες του Git μπορούσαν να ανεβάσουν ή/και να κατεβάσουν αρχεία από αυτό. [4]

### Αναφορές

1. [Linus Torvalds Encyclopedia Britannica](https://www.britannica.com/biography/Linus-Torvalds)
2. [Linus Torvalds Lemelson-MIT](https://lemelson.mit.edu/resources/linus-torvalds)
3. [Linus Torvalds Internet Hall of Fame](https://www.internethalloffame.org/inductees/linus-torvalds)
4. [Git Wikipedia](https://en.wikipedia.org/wiki/Git)
